---
title: Kilka słów o mnie
url: 24.html
id: 24
categories:
  - Motywacja
date: 2014-08-31 22:38:57
tags:
---

Cześć, nazywam się [Szymon Stępniak](http://stepniak.net.pl) i jest mi niezmiernie miło, że postanowiłeś poświęcić chwilę czasu na lekturę tego bloga. Zanim przejdziesz do kolejnych artykułów, przeczytaj proszę ten wpis do końca - dzięki temu poznasz lepiej cel jaki sobie postawiłem oraz moją motywację do jego zrealizowania.

### Zdyscyplinowany?

Chciałbym postawić sprawę jasno - wiedz, że nie jestem żadnym ekspertem w dziedzinie samodyscypliny. Pomysł na tego bloga zrodził się w mojej głowie kilka tygodni temu jako forma swoistej autoterapii. Podobnie jak wielu próbujących nadążyć za wciąż przyspieszającym światem ludzi, wielokrotnie muszę zmagać się z silną pokusą odkładania na później tego, co z reguły nie jest przyjemne, a ważne dla tak wielu sfer życia. Zwykle udaje mi się zwalczyć prokrastynację, ale nie przychodzi to bez trudu, przynajmniej nie zawsze. I nie zawsze wychodzę zwycięsko z pojedynku z własnymi słabościami. Z każdego niepowodzenia staram się jednak wyciągać wnioski, traktując je jako cenną lekcję na przyszłość. Stąd pomysł na tego bloga - chciałbym opisywać tutaj dobre nawyki dla ich ciągłego utrwalania, dokumentować metody, które pozwalają mi realizować wyznaczone cele oraz dzielić się z Tobą doświadczeniami płynącymi z ich wykorzystywania. Jestem przekonany, że pomoże mi to stać się osobą bardziej **zdyscyplinowaną**, a będzie to możliwe również dzięki Twojej pomocy - liczę na Twój feedback, opinie oraz sugestie. Z pewnością możemy się wiele od siebie nauczyć.

### Prywatnie

![Szymon Stępniak](http://zdyscyplinowany.pl/wp-content/uploads/2014/08/user_1558466_206f36_huge-150x150.jpg)Urodziłem się w Tomaszowie Mazowieckim w roku 1987, ale od  8 już lat mieszkam w Toruniu - to tutaj w 2006 roku przyjechałem studiować informatykę na UMK. Jestem szczęśliwym mężem, z zawodu programistą-pasjonatem, co oznacza, że aktywności związane z programowaniem, doskonaleniem umiejętności oraz uczeniem się nowych rzeczy wypełniają doskonałą większość mojego czasu. Więcej na ten temat znajdziesz na mojej [stronie domowej](http://stepniak.net.pl). Od 2011 roku interesuję się rozwojem osobistym oraz metodami podnoszenia efektywności. Sporo czytam, uczę się niemal codziennie, ciągle poszukuję ciekawych rozwiązań oraz inspiracji. Lubię współpracować z ludźmi, dlatego w lutym 2014 r. podjąłem się zadania utworzenia w [Toruniu Java User Group](http://torun.jug.pl), której chętnie poświęcam swój czas. Od 2-go stycznia 2015 r. stawiam swoje pierwsze kroki jako przedsiębiorca - rozpocząłem własną działalność gospodarczą, skoncentrowaną na świadczeniu usług konsultingowych z zakresu programowania aplikacji internetowych (stos technologiczny JVM). Współpracuję zdalnie z młodymi startup'ami m.in. z USA, Szwajcarii i Rosji. Bywam nieznośny, jestem niepoprawny politycznie i mam bardzo specyficzne poczucie humoru. Niechętnie zmieniam poglądy, ale potrafię przyznać się do błędu.

### Komu w drogę, temu czas...

Dziękuję, że dotrwałeś do ostatniego akapitu. Znasz mnie teraz trochę lepiej, a to dopiero początek naszej znajomości. W zamian chętnie dowiem czegoś na Twój temat - pod każdym wpisem znajdziesz miejsce na komentarze, gorąco zachęcam do korzystania z tej formy komunikacji. Nasza wspólna przygoda właśnie się zaczyna. (photo credits: [link](http://www.flickr.com/photos/twid/410697715/in/photolist-ChW86-cR5E3Q-9Wm9Ci-5FnGz1-nJgbyN-bzGRpX-4q8Jb6-eeHnpS-3RPFpo-9jLifN-5RAxQV-9ejyd9-6ipnnK-4pcucD-7zQ3Wc-8nhSy-eMQFee-gbEuvC-8vKMsp-nEDek7-dzzmE7-9jE9i4-9GrKzv-4n9naH-dMKAis-4SpvHw-oq53yf-kkznoU-dP6nwb-c47KtJ-4Z3Gcd-96r23G-87xaHi-hZcrNr-9jZfCa-dBq3Tr-5G5yhe-ncDoGN-bcBtF2-7zTzmZ-9uKLVm-cwNfbW-6TAKch-hvWHkD-6MzUwn-df2MQr-hsSuoc-h2NKdU-e3nED2-6543bA))