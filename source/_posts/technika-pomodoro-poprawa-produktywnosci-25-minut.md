---
title: 'Technika Pomodoro, czyli poprawa produktywności w 25 minut'
tags:
  - lista
  - pomodoro
  - todo
url: 71.html
id: 71
categories:
  - Produktywność
date: 2014-09-03 14:27:47
---

[Pomodoro](http://pomodorotechnique.com/) jest najprostszą i jednocześnie uznawaną przez wielu za najbardziej skuteczną i poprawiającą efektywność. Pozwala zarządzać nie tylko czasem, ale przede wszystkim uwagą, koncentrując ją na wykonaniu jednego jasno określonego zadania. Wytrwale i świadomie stosowana pozwala ograniczyć do minimum czynniki rozpraszające i ułatwić osiąganie tzw. stanu "flow" umysłu.  W dalszej części artykułu dowiesz się więcej na jej temat.

### Jak zacząć stosować Pomodoro?

1.  **Przygotują listę zadań do zrobienia** Ułóż zadania w kolejności w jakiej chcesz je zrealizować. Postaraj się, aby każde z nich było możliwe do zrealizowania w przeznaczonym na jednego "pomidora" czasie. Gdy to uczynisz...
2.  **Przygotuj czasomierz (mechaniczny lub aplikację w Twoim smartphonie)** Standardowy "pomidor" trwa 25 minut, jednak jest to wartość, którą możesz dostosować do własnych potrzeb. Na początek warto jednak zacząć od tej wartości. Włączasz odmierzanie czasu, a następnie...
3.  **Zabierasz się do pracy nad wybranym z listy zadaniem** Skoncentruj się na jego realizacji. W czasie trwania "pomidora" liczy się tylko to jedno zadanie. Nie rozpraszasz się, nie sprawdzasz co chwilę poczty, nie zerkasz na Facebooka czy przypadkiem ktoś ze znajomych nie opublikował czegoś interesującego. Nie odbierasz telefonu, nie odpowiadasz na żadne wiadomości, skoncentrowany jesteś wyłącznie na zadaniu, które przed Tobą stoi. Gdy czas dobiegnie końca...
4.  **Robisz sobie 5 minutową przerwę** Wykorzystaj ten czas jako nagrodę za wysiłek, jaki włożyłeś w pracę nad zadaniem. Wstań i odejdź od komputera, pójdź zaparzyć herbatę, możesz nawet zerknąć na Facebooka czy Twittera - zrób coś sprawi Ci przyjemność. Jeśli zadanie, nad którym pracowałeś zostało zakończone...
5.  **Skreślasz zadanie z listy** Ta z pozoru prosta czynność ma niesamowite znaczenie w zakresie budowania wewnętrznej motywacji - skreślanie kolejnych zadań z listy daje nam poczucie, że osiągamy założony cel i zaczynam nam się ten stan podobać. Z czasem wykonywanie kolejnych zadań w określonych interwałach czasu przychodzi nam o wiele łatwiej. Jeśli natomiast zadanie okazało się bardziej czasochłonne i jego aktualny stan realizacji nie pozwala nam go skreślić - nic nie szkodzi, spróbujemy skonsumować je podczas następnego "pomidora". A gdy skonsumujesz ich 4 z rzędu...
6.  **Robisz sobie dłuższą przerwę (15-30 minut)** Jest to idealny moment na zrelaksowanie się, naładowanie baterii (nie zapominajmy o regularnym odżywianiu!), przeniesienie swojej uwagi na coś innego. W tym czasie powinniśmy zaserwować sobie prawdziwą nagrodę - jeśli dobrze przykładaliśmy się do realizacji zadań z naszej listy, mamy za sobą 100 minut wytężonej i zorientowanej na osiągnięcie celu pracy. Warto docenić swój wysiłek i solidnie nagrodzić siebie za ten czas!

### Kilka cennych uwag

Pomodoro jest niezwykle proste, dlatego każdy może zacząć stosować tę technikę praktycznie od razu. Warto jednak pamiętać o kilku prostych rzeczach:

*   **Dostosuj czas trwania interwału do własnych potrzeb.** 25 minut to domyślny czas trwania interwału. Jeśli uważasz, że jest on dla Ciebie za krótki - poeksperymentuj!
*   **Nie zatrzymuj pomidora.** Ta zasada jest chyba najczęściej łamana, a z pewnością jest jedną z trudniejszych do opanowania. Ukrytym celem stosowania techniki Pomodoro jest wyrobienie w sobie nawyku pełnego skupiania się na zadaniu do zrobienia. Istotnym elementem podczas jego tworzenia jest regularne powtarzanie tej samej czynności (a dokładnie - tego samego interwału), aż stanie się ona dla nas czymś kompletnie naturalnym. Jeśli coś "wypadnie" podczas trwania "pomidora", masz dwie możliwości: 1. notujesz i odkładasz jako zadanie na później (np. do zrobienia podczas przerwy), 2. anulujesz "pomidora", zajmujesz się tą rzeczą i wracasz do pracy, ale rozpoczynając "pomidora" od początku.
*   **Odnotuj co udało Ci się zrobić w trakcie interwału.** Niezależnie od tego, czy udało Ci się zrealizować zadanie do końca, zapisz w swoim dzienniku postępów co udało Ci się zrobić. Miej świadomość postępów jakie robisz z każdym skonsumowanym efektywnie "pomidorem".
*   **Mechaniczny czy może wirtualny?** Decyzja należy do Ciebie. Ja sam używam [Pomotodo](https://pomotodo.com/), ale Tobie może lepiej służyć będzie mechaniczny minutnik? Przetestuj kilka rozwiązań zanim wybierzesz to, które najkorzystniej dla Ciebie działa.
*   **Staraj się tworzyć zadania możliwe do wykonania w trakcie trwania interwału.** Jeśli na liście masz większe zadanie - podziel je na kilka mniejszych. Z czasem będzie to coraz łatwiejsze, praktyka czyni mistrza.
*   **I pamiętaj - ciągle rozpoczynaj pomidory!** Nie koncentruj się na "produkcie", który ma być efektem Twojej pracy. Skoncentruj się na procesie jego wytwarzania, na tym jak najlepiej wykorzystać ten bądź co bądź krótki czas trwania interwału.

### Podsumowanie

Technika Pomodoro jest prosta i skuteczna. Pomaga nie tylko uporać się z problemem odkładania spraw na później, rozpraszania w trakcie pracy, ale również poprzez swoją powtarzalność poprawia naszą zdolność do adaptowania dobrych nawyków. Jeśli jeszcze nie próbowałeś - nie czekaj, zacznij już teraz! Masz w sobie olbrzymi potencjał do efektywnego działania! A może już stosujesz Pomodoro w swoich codziennych obowiązkach? Jakie są Twoje wrażenia i opinie? Chętnie poznam Twoje zdanie na ten temat. _PS: napisanie tego tekstu "skonsumowało" 3 pomidory i nie ucierpiało przy tym żadne zwierzę (jeden kot tylko zasnął)._ (photo credits: [link](http://www.flickr.com/photos/aroberts/6331314601/in/photolist-aDtDfz-57Uco3-6o4Cu7-bkjTha-8FxpvJ-5GpUj7-4AEaRe-oktWTk-8s7pnm-abJewK-m9u8Ug-maXZtP-6xAFd5-8gLm4j-7dh4L2-bb7BdV-nD6afL-ber7Lp-6nNLQk-edz7df-9WzND-gdTqeJ-5RXjYA-9EyQ3P-fzkaRi-7eWw8k-3iBxmC-6MAhAa-26BLZ8-5W3XBJ-31CDec-4ymsjq-eSS5vF-7zveFY-5RogiA-ftcnnG-akSP9e-69SiWF-9oBRjT-af8Bd-cL9aa5-7LU9HU-8nzwXY-qpFga-56Akx9-dsQUvb-a3D8TG-uaCGG-fbmPdT-7Mtga5))