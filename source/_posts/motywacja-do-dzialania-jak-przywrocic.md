---
title: Motywacja do działania - jak ją przywrócić?
tags:
  - cel
  - działanie
  - prokrastynacja
url: 235.html
id: 235
categories:
  - Motywacja
date: 2014-12-02 22:27:16
---

Z motywacją jest jak z zaufaniem - zbudowanie odpowiedniego jej poziomu wymaga czasu i zaangażowania, jednak stracić ją można w mgnieniu oka. Przywrócenie jej często kosztuje nas wiele wysiłku, szczególnie jeśli bardzo mocno się staramy, dużo o tym myślimy i nie widzimy natychmiastowych rezultatów. Co zrobić, gdy zaczyna brakować nam "paliwa" do działania?

### Pomyśl o tym co naprawdę ważne

Zastanów się przez chwilę nad sensem i przydatnością swoich działań. Bardzo często przyczyną notorycznego odkładania spraw na później, co w wielu przypadkach prowadzi do całkowitego ich zaniechania, jest niska świadomość korzyści jakie za nimi się kryją. Pomyśl przez chwilę o tym, co jest ważne dla Ciebie i dla Twojej rodziny, dla Twojej kariery zawodowej, dla ogólnego zadowolenia z życia. Jakie są 3 rzeczy najważniejsze rzeczy, które musisz zrobić dzisiaj, a które przybliżą Cię do realizacji założonych celów? Jakie są 3 najważniejsze rzeczy, które musisz zrobić w tym tygodniu? W tym miesiącu? Takie podejście nie jest odkrywcze - [Leo Babauta](https://twitter.com/zen_habits) w swojej książce "Zen To Done" proponuje abyśmy koncentrowali się na wybranych 3 najważniejszych zadaniach w ciągu dnia. Ich konsekwentna realizacja pozwoli nam stopniowo osiągać cele, które wydawać by się mogło są poza naszymi możliwościami. Wybór tych 3 zadań powinien być dość prosty - schody zaczynają się dopiero, gdy przychodzi do ich realizacji. Możemy jednak sobie pomóc w dość prosty sposób, odnajdując właściwą motywację do działania:

1\. "See the big picture..."
----------------------------

Wyobraź sobie efekt końcowy. Spróbuj wyobrazić sobie jak się czujesz osiągając kolejny cel? Jaki pozytywny wpływ ma on na Ciebie, Twoją rodzinę? Czy osiągnąłeś coś istotnego? A może mogłeś lepiej wykorzystać ten czas? Pomyśl o realnych efektach - nie wmawiaj sobie, że w ciągu tygodnia nauczysz się biegle posługiwać nieznanym Ci dotąd językiem. Ale w rok czasu chyba dasz radę nauczyć się jego podstaw, prawda?

2\. "... and take the first small step"
---------------------------------------

Gdy już wiesz, że faktycznie warto zabrać się do działania, zrób pierwszy mały krok. Niech będzie to coś całkiem banalnego i niewymagającego szczególnego wysiłku i czasu. Ale niech będzie to coś, co w autentyczny sposób przybliży Cię do zrealizowania zadania. Nie powinno zająć to więcej niż 5 minut, minimalny efekt powinien być zauważalny natychmiastowo. Pamiętaj, że nikt nie każe Ci "pokonywać" zadania w jednym skoku - rozłóż sobie go na małe kroki i działaj.

### Motywacja do działania

Ostatnio takie podejście do sprawy pozwoliło mi wrócić na właściwe tory po tym, jak  przytłoczony zbyt dużą liczbą zobowiązań "wypaliłem" się w pewien sposób. Szybkie przegrupowanie, skoncentrowanie się na tym co naprawdę ważne i podjęcie pierwszych małych kroków pozwoliło mi odnaleźć pokłady zgubionej gdzieś motywacji. A Ty jak sobie radzisz w takich momentach? Co pomaga Ci przywrócić motywację do działania? Podziel się proszę własnymi przemyśleniami w komentarzach, chętnie poznam Twoją opinię. Photo credits: [link](https://www.flickr.com/photos/rosipaw/4459459461)