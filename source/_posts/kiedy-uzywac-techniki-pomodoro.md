---
title: Kiedy używać techniki Pomodoro?
tags:
  - pomodoro
  - skupienie
  - zarządzanie czasem
url: 394.html
id: 394
categories:
  - Produktywność
date: 2014-12-21 10:50:20
---

Kilka tygodni temu pisałem na blogu o technice Pomodoro - jednej z najprostszych i najskuteczniejszych technik ułatwiających efektywną pracę i skupienie na wybranym zadaniu. Dziś chciałbym powrócić do tego tematu - z lektury wcześniejszego artykułu wiemy już "**co**" i "**jak**", dziś skoncentrujemy się na tym "**kiedy**" zastosowanie Pomodoro przyniesie nam najwięcej korzyści.

### Dobre praktyki = dobre nawyki

Chyba zgodzisz się ze mną, że powyższe równanie jest prawdziwe? Regularne ćwiczenie dobrych praktyk sprawia, że wchodzą nam one w nawyk i w pewnym momencie nie potrzebujemy tego całego ceremoniału związanego z ich stosowaniem. W niektórych przypadkach mogłoby się również wydawać, że możemy z części z nich w ogóle zrezygnować, mając świadomość, że właściwy nawyk jest już "wyrobiony". Tak właśnie często bywa z [Pomodoro](http://zdyscyplinowany.pl/technika-pomodoro-poprawa-produktywnosci-25-minut/ "Technika Pomodoro, czyli poprawa produktywności w 25 minut") \- efektem ubocznym stosowania tej techniki jest wyrobienie sobie nawyku **skupiania** się na jednej rzeczy i skutecznego **zwalczania** rozpraszania uwagi. Warto zadać sobie jednak pytanie: czy świadomość istnienia dobrego nawyku to właściwy powód, żeby z dobrych praktyk rezygnować?

### Kiedy używać Pomodoro?

Zanim odpowiemy sobie na postawione wcześniej pytanie, zastanówmy się, kiedy stosowanie Pomodoro przyniesie nam najwięcej korzyści?

1\. Brakuje nam motywacji do działania
--------------------------------------

Jest to najczęstszy powód, dla którego sięgamy po technikę Pomodoro. Motywacja jest bardzo prosta - nastawiamy się, że przez najbliższe 25 minut skupimy się wyłącznie na "robieniu" tej niechcianej rzeczy, efekt jest istotny, ale traktowany bardziej jako coś drugorzędnego (liczy się w tym momencie to, że bierzemy się do roboty) oraz mamy świadomość tego, że po 25 minutach możemy spokojnie przez 5 minut zająć swoją uwagę czymś mało produktywnym, bez wypominania sobie tego faktu (o ile po tych 5 minutach znów zabierzemy się do działania). Świadomość upływającego czasu podczas trwania jednego cyklu "pomidora" sprawia, że znikają wszelkie pokusy, żeby wejść na fejsa i sprawdzić czy przypadkiem ktoś ze znajomych nie "wrzucił" czegoś ciekawego lub też zajrzeć na pocztę, bo a nuż ktoś mógł wysłać nam arcyważnego maila. Mogę to zrobić, ale kontrakt jest bardzo prosty - tego typu rzeczy możliwe są tylko po upływie 25 minut niczym niezakłóconej i efektywnej pracy. Ten przypadek jest dość oczywisty dla wszystkich, którzy co najmniej raz sięgnęli po Pomodoro. Jest jeszcze drugi, w którym ta technika może okazać się kołem ratunkowym, o ile tylko odpowiednio wcześnie zreflektujemy się, że już czas na jej zastosowanie.

2\. Tracimy poczucie upływającego czasu
---------------------------------------

Wielu z nas doświadczyło pracy w tzw. stanie przepływu (_flow_). Czujemy duży przypływ energii, nie potrzebujemy żadnych zewnętrznych źródeł motywacji do tego, by zabrać się do pracy. W dużym stopniu działamy na autopilocie, odczuwamy zadowolenie z wykonanej pracy, co tylko dodatkowo nas motywuje do działania. Jeśli nawet coś zakłóci naszą uwagę (np. telefon), szybko potrafimy wrócić do poprzedniego stanu pełnego skupienia. Problem zaczyna się w momencie, gdy natrafimy blokadę trudną lub niemożliwą do pokonania. Może to być np. zadanie, które okazuje się trudniejsze niż nam się to wcześniej wydawało. Może to być niespodziewany problem z oprogramowaniem, które wykorzystujemy podczas naszej pracy, a którego nie byliśmy w stanie przewidzieć (programiści wiedzą coś na ten temat). Efekt jest taki, że próbujemy jednego rozwiązania za drugim, a mimo to ciągle jesteśmy w lesie. Jest to idealny moment, w którym powinniśmy sięgnąć po Pomodoro. Dalsze próby bez kontroli upływającego czasu spowodują tylko, że stracimy potencjał, jaki niesie ze sobą praca w stanie _flow_. Co zatem powinniśmy zrobić? Przede wszystkim warto "nazwać" problem odnotowując go w podręcznym notesie lub innym miejscu, które wykorzystujemy do gromadzenia notatek podczas codziennej pracy. Następnie ustalamy sobie limit "pomidorów", jakie planujemy przeznaczyć na rozwiązanie problemu (nie możemy walczyć z nim w nieskończoność). Dla każdego z nich tworzymy zadanie, którego  definicja powinna odzwierciedlać próby, które podejmiemy (np. reinstalacja oprogramowania i aktualizacja sterowników/biblioteki itd.). Włączamy minutnik i przez najbliższe 25 minut zajmujemy się realizacją pojedynczego zadania. Przerwę 5-minutową wykorzystujemy na krótką retrospekcję - czy jesteśmy bliżej rozwiązania problemu? Czy coś byśmy zmienili na naszej liście kolejnych prób do podjęcia? A może już udało nam się go rozwiązać? Takie podejście nie zagwarantuje nam rozwiązania problemu, ale jednego możemy być pewni - przy określonym z góry limicie "pomidorów" nie odpłyniemy i nie stracimy więcej czasu niż na wstępie sobie założymy. W najgorszym przypadku może okazać się, że nie przeskoczymy tego problemu, ale warto wiedzieć to zanim nie będzie za późno na wdrożenie planu B.

### Podsumowanie

Mam nadzieję, że dzisiejszy wpis przekonał Cię, że warto z techniki Pomodoro korzystać oraz pokazał, że w niektórych przypadkach może okazać się ona ratunkiem dla uciekającego między palcami czasu. Nie warto rezygnować z ćwiczenia dobrych praktyk, a takim właśnie ćwiczeniem z pewnością jest stosowanie Pomodoro. A może znasz jeszcze jakiś przypadek, o którym warto wspomnieć? Podziel się nim (oraz Twoją opinią) w komentarzach. _Photo credits (CC BY 2.0): [LINK](http://www.flickr.com/photos/callion/5525638094)_