---
title: 5 narzędzi profesjonalnego freelancera
tags:
  - bitbucket
  - freelancer
  - lastpass
  - pivotal
  - remote
  - slack
  - tracker
  - upwork
  - work
url: 666.html
id: 666
categories:
  - Topowe piątki
date: 2016-02-05 08:46:26
---

Temat pracy zdalnej pojawiał się już na blogu, rok temu pisałem o tym, [jak zdalnie pracować i nie zwariować](http://zdyscyplinowany.pl/jak-zdalnie-pracowac-zeby-nie-zwariowac/). W dzisiejszym odcinku serii _Topowe Piątki_ skoncentrujemy się na pięciu narzędziach, które sprawiają, że praca freelancera jest o wiele łatwiejsza. Zapraszam do lektury! Przygotowując to zestawienie miałem twardy orzech do zgryzienia. Narzędzi dla freelancerów i osób pracujących zdalnie jest cała masa, sam korzystam z więcej niż pięciu, dlatego postanowiłem w tym rankingu uwzględnić po jednej aplikacji konkretnego typu i zastosowania. Oto 5 narzędzi profesjonalnego freelancera:

### 1\. Upwork

![freelancer-upwork](http://zdyscyplinowany.pl/wp-content/uploads/2016/02/freelancer-upwork.jpg)

Pierwsze miejsce w dzisiejszym rankingu przypadło serwisowi [Upwork](https://www.upwork.com/) (dawniej oDesk / Elance), czyli internetowej platformie z ofertami pracy dla freelancerów z całego świata. Znakomita większość zleceń przeznaczona jest dla programistów czy grafików komputerowych, jednak znajdą tu również coś dla siebie osoby zajmujące się copywritingiem, tłumaczeniami czy promowaniem treści w internecie. Upwork jest w pełni zautomatyzowany - oprócz serwisu internetowego freelancerzy otrzymują w swoje ręce aplikację desktopową, za pomocą której monitorowany jest czas pracy nad wybranym projektem. W tym miejscu warto wspomnieć o jednej ciekawej funkcjonalności tejże aplikacji - co jakiś czas (mniej więcej raz na 10 minut) aplikacja robi zrzut naszego ekranu, który pojawia się w raportach aktywności. Pachnie to swego rodzaju inwigilacją, ale jednocześnie zapewnia, że w trakcie pracy nie zajmujemy się żadnymi pierdołami :) Jeśli jesteś freelancerem i poszukujesz ciekawych projektów to Upwork jest miejscem, do którego z pewnością warto zajrzeć. A przynajmniej warto mieć tu konto - praca sama może Ciebie znaleźć.  

### 2\. Slack

![freelancer-slack](http://zdyscyplinowany.pl/wp-content/uploads/2016/02/freelancer-slack.jpg)

Jednym z największych wyzwań, jakie stawia przed nami praca zdalna, jest efektywna komunikacja. Narzędzi do komunikacji przez internet jest cała masa - począwszy od wiadomości e-mail, przez tekstowe komunikatory, na narzędziach do video-konferencji kończąc. Wszystkie one mają swoje zalety i wady - tych drugich dostrzeżemy bardzo wiele, gdy zaczniemy mieszać między sobą różne kanały komunikacji. Nie ma nic bardziej irytującego niż przeszukiwanie skrzynki pocztowej, jednego i drugiego komunikatora (bo przecież "fejsem" też można coś szybko przesłać, prawda?) w celu znalezienia tej jednej informacji, którą otrzymaliśmy kilka dni czy tygodni temu. Dlatego właśnie wybór jednego głównego kanału komunikacji jest taki ważny. Dobrze byłoby, aby narzędzie, z którego zdecydujemy się korzystać dostarczało wielu użytecznych funkcjonalności. Taki właśnie jest [Slack](https://slack.com/). Nie jest to zwykły komunikator, ale potężne narzędzie, dzięki któremu łatwo zorganizujesz przepływ informacji w zespole. Możliwość tworzenia kanałów, przesyłania plików, łatwego przeszukiwania historii rozmów, automatyczne tworzenie tzw. snippetów, opcje powiadomień to tylko część jego funkcji. O pozostałych warto przekonać się samemu.  

### 3\. LastPass

![freelancer-lastpass](http://zdyscyplinowany.pl/wp-content/uploads/2016/02/freelancer-lastpass.jpg)

Jak często musisz wymieniać się danymi do logowania z innymi współpracownikami czy klientami? Jeśli w grę wchodzi tylko jedna aplikacja (np. ta uruchomiona na serwerze developerskim) to jeszcze można to jakoś ogarnąć. Problemy zaczynają się, gdy ilość danych do logowania, którymi musimy dzielić się z innymi zaczyna rosnąć. Z pomocą przychodzi [LastPass](https://lastpass.com/pl/enterprise/) \- aplikacja, która (w wersji _Enterprise_) ułatwia współdzielenie danych do logowania w ramach zespołu. Wystarczy stworzyć współdzieloną grupę, dodać adresy i dane do logowania, dodać współpracowników do grupy i od tej pory wszyscy mogą bez konieczności wpisywania loginu i hasła logować się do wybranych stron internetowych. Można w ten sposób zaoszczędzić sporo czasu, szczególnie, gdy przyjdzie nam zmienić np. hasło czy nazwę użytkownika.  

### 4\. Pivotal Tracker

![freelancer-pivotaltracker](http://zdyscyplinowany.pl/wp-content/uploads/2016/02/freelancer-pivotaltracker.jpg)

Zanim freelancer przystąpi do pracy, potrzebować będzie narzędzia, za pomocą którego będzie w stanie monitorować postępy swoje oraz pozostałych członków zespołu. [Pivotal Tracker](http://www.pivotaltracker.com/) to rozbudowana aplikacja, przeznaczona do szeroko pojętego "zarządzania projektami". Jeśli pracujesz zwinnie, ta aplikacja przypadnie Ci do gustu - skutecznie dba o to, aby każdy wiedział co jest do zrobienia i w jakiej kolejności powinno zostać zrobione. W ustawieniach projektu możesz zdefiniować długość iteracji, możesz mierzyć i na bieżąco monitorować "velocity" zespołu na podstawie "spalonych" punktów itd. Interfejs użytkownika na pierwszy rzut oka może wydawać się dość nieintuicyjny, jednak po krótkiej chwili dostrzegamy jego zalety - przede wszystkim bardzo duże możliwości dostosowania go do własnych potrzeb. Możemy łatwo wyłączyć nieinteresujące nas elementy, które jedynie rozpraszają naszą uwagę i skoncentrować się na własnej kolejce zadań do zrobienia. Do tego mamy jeszcze [cały szereg integracji](http://www.pivotaltracker.com/community/tracker-blog/tag/integrations), które sprawiają, że Pivotal Tracker może stać się naszym małym centrum dowodzenia.  

### 5\. Bitbucket

![freelancer-bitbucket](http://zdyscyplinowany.pl/wp-content/uploads/2016/02/freelancer-bitbucket.jpg)

Na koniec jedno z podstawowych narzędzi każdego zdalnie pracującego programisty - repozytorium [Bitbucket](https://bitbucket.org/). Jest to świetna, darmowa alternatywa dla prywatnych repozytoriów oferowanych za niewielką opłatą przez GitHub. W Bitbucket możemy tworzyć nieograniczoną ilość prywatnych repozytoriów i tak długo, jak limit 5 użytkowników per repozytorium nam odpowiada, nie musimy za to płacić. Bardzo dobre rozwiązanie, szczególnie na początku kariery freelancera. I to już wszystko na dzisiaj. Mam nadzieję, że dzisiejsza lista okaże się dla Ciebie użyteczna. A może znasz inne narzędzia godne polecenia?

Photo credits: [https://www.pexels.com/photo/apple-iphone-books-desk-232/](https://www.pexels.com/photo/apple-iphone-books-desk-232/)