---
title: '5 książek, które warto przeczytać'
tags:
  - agentomasz
  - dale carnegie
  - drive
  - rework
  - zen to done
url: 578.html
id: 578
categories:
  - Topowe piątki
date: 2016-01-15 10:41:02
---

3, 2, 1, start! Zapraszam serdecznie do lektury pierwszego wpisu z cyklu "Topowe piątki". Co tydzień o tej porze będziecie mogli przeczytać mój subiektywny ranking "pięciu rzeczy, które...". Mam nadzieję, że ta formuła się przyjmie i będziemy mogli porozmawiać również o Waszych propozycjach. W dzisiejszym odcinku chciałbym zaprezentować pięć książek, które warto przeczytać. Wszyscy gotowi? No to zaczynamy!

### 5\. Leo Babauta "Zen To Done"

![Zen To Done](http://zdyscyplinowany.pl/wp-content/uploads/2016/01/zentod.jpg)

Na początek Leo Babauta, autor popularnego bloga [Zen Habits](http://zenhabits.net/) i jego dość krótka, ale bardzo treściwa książka _Zen To Done_. Tytuł w oczywisty sposób nawiązuje do światowego bestsellera _Getting Things Done_ Davida Allena i przedstawia tak naprawdę koncepcję uproszczenia systemu GTD. Zen To Done składa się z 10 prostych nawyków, których można "uczyć się" w spokojnym tempie, jeden po drugim. Czytelnicy w większości są zgodni - wyrobienie choćby kilku z nich w znaczący sposób poprawia jakość życia. Zdecydowanie warto spróbować i przekonać się samemu. Zdjęcie okładki pochodzi ze strony [helion.pl](http://helion.pl/ksiazki/zen-to-done-proste-sposoby-na-zwiekszenie-efektywnosci-leo-babauta,zentod.htm)

### 4\. Dale Carnegie "Jak przestać się martwić i zacząć żyć"

![Jak przestać się martwić i zacząć żyć](http://zdyscyplinowany.pl/wp-content/uploads/2016/01/jak-przestac-sie-martwic-i-zaczac-zyc-b-iext3824877.jpg)

Miejsce czwarte i książka bezapelacyjnie ponadczasowa. Pierwsze jej wydanie datowane jest na rok 1944 i zaskakujące jest to, że pozostaje ona aktualna do dziś. Trzeba też jasno powiedzieć - Dale Carnegie nie odkrywa w swojej książce żadnych magicznych koncepcji, których świat wcześniej nie znał. Zamiast tego prezentuje owoce swoich wieloletnich obserwacji i badań nad przyczynami ludzkich zmartwień. Carnegie operuje słowem w sprawny i lekki sposób. Historie, które przytacza w każdym rozdziale czyta się z dużym zainteresowaniem, i co najważniejsze - nie męczą one czytelnika. Jest to jedna z tych książek, które wywołują efekt "wow" w trakcie lektury. Myślimy sobie wtedy: "przecież to jest takie oczywiste!". I choćby dlatego warto sięgnąć po tę książkę. Zdjęcie okładki pochodzi ze strony [empik.com](http://www.empik.com/jak-przestac-sie-martwic-i-zaczac-zyc-carnegie-dale,4885,ksiazka-p)

### 3\. Tomasz Agencki "Nie karm ręki, która Cię kąsa"

![Nie karm ręki, która Cię kąsa](http://zdyscyplinowany.pl/wp-content/uploads/2016/01/picture_5.jpeg)

Na miejscu trzecim książka, która swoją tematyką odbiega od dwóch poprzednich. W _Nie karm ręki..._ Tomasz Agencki podejmuje się zadania opisania kilku wydarzeń społeczno-politycznych lat 2010-2014 - takich, które nie były szeroko komentowane w mediach głównego nurtu. Absurdy, anegdoty, trafne refleksje, stanowcze opinie - oto, co czeka na każdego, kto sięgnie po tę książkę. Pozwolę sobie zaryzykować stwierdzenie, że jest to dość apetyczna uczta dla każdego czytelnika, nie tylko tego o wolnościowych poglądach. Zdjęcie okładki pochodzi ze strony [agentomasz.pl](http://agentomasz.pl/sklep/ebooki#!prettyPhoto)

### 2\. J. Fried, D. H. Hansson "Rework"

![Rework](http://zdyscyplinowany.pl/wp-content/uploads/2016/01/rework.jpg)

Drugie miejsce na podium należy do _Rework_, książki napisanej przez założycieli jednej z najbardziej nowatorskich firm na świecie - [37signals](http://37signals.com/). _Rework_ mierzy się z klasycznym modelem "robienia" biznesu, wychodząc z założenia, że nowatorskie pomysły wymagają równie nowatorskiego podejścia do sposobu ich realizowania. Książka jest pod tym względem dość radykalna, a niektóre pomysły na pierwszy rzut oka wyglądają na szalone. Jedno jest pewne - ciężko pozostać obojętnym w stosunku do zaprezentowanych w niej koncepcji. Jednym otworzą umysł na badanie nowych możliwości, dla drugich zaś będą niczym innym jak zapiskami z dzienników szaleńca. Czy jesteś gotów poddać próbie swój dotychczasowy sposób myślenia o pracy i biznesie? Zdjęcie okładki pochodzi ze strony [onepress.pl](http://onepress.pl/ksiazki/rework-jason-fried-david-heinemeier-hansson,rework.htm)

### 1\. Daniel H. Pink "Drive"

![Drive Kompletnie nowe spojrzenie na motywację](http://zdyscyplinowany.pl/wp-content/uploads/2016/01/drive-kompletnie-nowe-spojrzenie-na-motywacje-b-iext10140859.jpg)

Fanfary rozbrzmiewają i oto numer 1. dzisiejszego zestawienia - _Drive_. Nie chciałbym zdradzać zbyt wiele na temat jej zawartości, ponieważ zasługuje na to, aby każdy ją przeczytał. I to nie tylko jeden raz. Prowokuje do myślenia, uczy i jednocześnie bawi. Udowadnia, że poczucie autonomii, dążenia do mistrzostwa i celu to najlepsze paliwo dla naszej wewnętrznej motywacji. A to właśnie ona najskuteczniej nakręca nas do działania. Lektura obowiązkowa! Zdjęcie okładki pochodzi ze strony [empik.com](http://www.empik.com/drive-kompletnie-nowe-spojrzenie-na-motywacje-pink-daniel-h,prod59620161,ksiazka-p)

* * *

I to już wszystko na dzisiaj. Za tydzień kolejny odcinek, a tymczasem - jakie książki pojawiłyby się na Twojej liście TOP 5? Do napisania!

Zdjęcie użyte jako cover photo pochodzi ze strony [pexels.com](https://www.pexels.com/photo/colorful-books-on-shelf-5710/)