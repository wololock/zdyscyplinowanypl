---
title: Czego może nauczyć nas Bob Ross?
tags:
  - bob ross
  - joy of painting
url: 602.html
id: 602
categories:
  - Przemyślenia
date: 2016-01-20 22:46:21
---

Gdyby ktoś powiedział dwudziestoletniemu Bobowi Ross'owi, że w wieku 40-tu lat będzie jednym z najbardziej inspirujących dla zwykłych ludzi malarzy, pewnie uśmiechnąłby się i powiedział tym swoim ciepłym głosem: "Thank you, God bless". Prawdopodobnie nie przychodziło mu wówczas do głowy, że sprawą swojego programu _The Joy of Painting_ zmieni życie wielu ludzi, robiąc jednocześnie to, co sprawia mu najwięcej przyjemności.

### The Joy of Painting

Bob Ross urodził się w 1942 roku na Florydzie. Zanim osiągnął światowy sukces jako popularyzator techniki malarskiej "wet-on-wet" (zwanej również Alla Prima) oraz gospodarz telewizyjnego programu _The Joy of Painting_, Bob przez blisko 20 lat służył w Siłach Powietrznych Stanów Zjednoczonych, stacjonując w bazie lotniczej na Alasce i uzyskując stopień starszego sierżanta. Już wtedy interesował się malowaniem pejzaży - hobby to traktował również jako sposób na zarobienie dodatkowych pieniędzy, sprzedając swoje prace turystom odwiedzającym Alaskę. Początki były dość skromne i nic nie zapowiadało jakiejś większej zmiany. Przełom nastąpił w momencie, w którym Bob zobaczył po raz pierwszy program telewizyjny Williama Alexandra _The Magic of Oil Painting_  i poznał technikę, którą William starał się popularyzować na szerszą skalę - "wet-on-wet". Bob wkrótce podjął naukę pod okiem swojego "mistrza" i w niedługim czasie sam został instruktorem tejże techniki. Po odejściu z Sił Powietrznych poświęcił się całkowicie malarstwu. Początkowo malował i udzielał lekcji malowania przyjaciołom i znajomym, aby już na początku lat 80-tych otrzymać propozycję od stacji telewizyjnej PBS poprowadzenia swojego własnego programu. Tak właśnie powstał _The Joy of Painting_.

### Na zmianę nigdy nie jest za późno

Dlaczego dzisiejszy wpis poświęciłem właśnie temu bohaterowi? Zafascynowało mnie jego godne najlepszego rzemieślnika podejście do pracy. Brak zbędnego pośpiechu, dbałość o szczegóły, pokora oraz niesamowita otwartość i chęć dzielenia się tajnikami własnego warsztatu z innymi. I mówimy tu o człowieku, który żył w czasach, w których nie było YouTube'a, Facebooka i innych mediów charakteryzujących dzisiejsze życie w stylu "instant". Jeśli obejrzałeś powyższy (lub jakikolwiek inny) odcinek _The Joy of Painting_, zauważyłeś pewnie, ile przyjemności sprawia Bobowi malowanie kolejnych pejzaży. Ile radości daje mu tworzenie świata widzianego oczyma wyobraźni. I pomyśleć, że gdyby pod koniec lat 70-tych zabrakło mu odwagi, aby pójść za głosem serca, prawdopodobnie nigdy byśmy o nim nie usłyszeli. Udowodnił tym samym, że na zmianę (nawet radykalną) nigdy nie jest za późno. Później możemy jedynie żałować. Usiądź zatem wygodnie, obejrzyj kolejny odcinek i zastanów się czy zawsze masz wystarczająco dużo odwagi, aby iść za głosem serca.

> We don't make mistakes. We just have happy accidents. - Bob Ross

Photo credits: [https://www.pexels.com/photo/landscape-mountains-nature-clouds-1029/](https://www.pexels.com/photo/landscape-mountains-nature-clouds-1029/)