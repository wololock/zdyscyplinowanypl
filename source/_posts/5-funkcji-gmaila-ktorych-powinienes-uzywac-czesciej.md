---
title: '5 funkcji Gmaila, których powinieneś używać częściej'
tags:
  - gmail
  - lifehack
  - poczta
  - spam
url: 693.html
id: 693
categories:
  - Topowe piątki
date: 2016-02-12 06:12:40
---

[Gmail](http://www.google.pl/intl/pl/mail/help/about.html) od wielu już lat pozostaje jedną z najczęściej wybieranych usług poczty elektronicznej na świecie. Swoją popularność zawdzięcza nie tylko bardzo prostemu w obsłudze interfejsowi użytkownika, ale również wielu opcjom, których konkurencja nie oferuje, lub które wprowadziła zdecydowanie za późno. Przyjrzyjmy się pięciu z nich, o których istnieniu mogłeś nie wiedzieć.

### 1\. Więcej niż jeden adres e-mail

Jedną z najfajniejszych, a zarazem najmniej widocznych na pierwszy rzut oka funkcjonalności Gmaila jest "dynamiczny" adres e-mail. Na czym polega jego dynamiczność? Po pierwsze, Gmail ignoruje wszystkie kropki użyte w nazwie Twojej skrzynki pocztowej. Jeśli zarejestrowałeś adres e-mail postaci imie.nazwisko\[at\]gmail.com, możesz korzystać z kombinacji:

*   imienazwisko\[at\]gmail.com
*   imie.nazw.isko\[at\]gmail.com
*   i.m.i.e.n.a.z.w.i.s.k.o\[at\]gmail.com

Wszystkie wiadomości wysłane na powyższe adresy trafią do tej samej skrzynki pocztowej. Po drugie, Gmail pozwala na dodawanie tagów do Twojego adresu e-mail za pomocą kombinacji _twojanazwakonta+tag\[at\]gmail.com_. Korzystając z wcześniejszego przykładu, poprawne będą następujące adresy:

*   imie.nazwisko+praca\[at\]gmail.com
*   imie.nazwisko+ogloszenia\[at\]gmail.com
*   imie.nazwisko+pudelek\[at\]gmail.com

Z tagów warto korzystać w połączeniu z filtrami (_Ustawienia -> Filtry i zablokowane adresy_). Załóżmy, że chcesz założyć konto w serwisie internetowym, z którego nie chcesz otrzymywać żadnych wiadomości. Wystarczy, że wykorzystasz w tym celu tag, dla którego następnie stworzysz filtr usuwający automatycznie wszystkie wiadomości, które zostaną wysłane na "otagowany" adres e-mail (np. imie.nazwisko+spam\[at\]gmail.com).

### 2\. Cofnij wysłanie maila

Czy zdarzyło Ci się kiedyś wysłać maila, który nigdy nie powinien opuścić Twojej skrzynki pocztowej? Z pewnością chciałbyś w takiej sytuacji cofnąć czas i wstrzymać się od wysłania wiadomości. Gmail posiada funkcję, która może okazać się pomocna w takiej sytuacji. W sekcji _Ustawienia -> Ogólne_ znajdziesz opcję "Cofnij wysłanie", dla której możesz określić przedział czasowy (od 5 do 30 sekund), przez który cofnięcie wysłania jest możliwe. Obyś nie musiał zbyt często z tego korzystać :)

### 3\. Laboratorium Gmail

[Laboratorium Gmail](https://mail.google.com/mail/u/0/#settings/labs) to kopalnia świetnych, choć często eksperymentalnych funkcjonalności. Warto zaglądać tam od czasu do czasu i włączać te, które mogą ułatwić codzienne korzystanie ze skrzynki pocztowej. Ikonka nieprzeczytanych wiadomości, uwierzytelnienie dla zweryfikowanych nadawców, szablony wiadomości czy szybkie linki to tylko niewielki wycinek tego, co do zaoferowania ma Laboratorium Gmail.

### 4\. Zablokuj nadawcę

Jedna z często wykorzystywanych przeze mnie opcji - blokowanie nadawcy. Filtr anty-spamowy Gmail działa bardzo dobrze, jednak czasami zdarzają się upierdliwi nadawcy, którzy nie potrafią zrozumieć, że brak odpowiedzi na 3 wcześniej wysłane maile nie jest dziełem przypadku. Jeśli chcemy szybko pozbyć się delikwenta, otwieramy wybraną wiadomość i z menu _Więcej_ wybieramy _Zablokuj <tutaj nazwa nadawcy>_. Potem możemy już tylko usunąć wiadomość i wrócić do przyjemniejszych rzeczy.

### 5\. Zaznacz wszystkie + usuń

Na koniec jedna, a właściwie dwie najważniejsze opcje, choć dostępne praktycznie w każdym kliencie pocztowym - _Zaznacz wszystkie_ \+ _Usuń zaznaczone._ W rankingu najbardziej irytujących i demotywujących rzeczy jedno z najwyższych miejsc należy do zapchanej nieprzeczytanymi wiadomościami skrzynki pocztowej. Jeśli masz kilkaset lub kilka tysięcy nieprzeczytanych wiadomości to odpowiedz sobie, czy kiedykolwiek znajdziesz czas na to, żeby je wszystkie przeczytać? I czy nie jest tak, że przez tę astronomiczną liczbę usprawiedliwiasz swoją niechęć do czytania i odpowiadania na maile? A co by się stało, gdyby je tak wszystkie po prostu usunąć? Skoro ich nie czytasz, to po co je w ogóle gromadzić? :) Nie wiem jak Ty, ale ja codziennie otrzymują co najmniej 30 wiadomości, które nic nie wnoszą do mojego życia. Zdarza się, że w ciągu kilku dni nagromadzi mi się ich całkiem pokaźna liczba. Zaznaczam wszystkie i usuwam. Jeśli ktoś czeka na odpowiedź i jej nie dostanie w ciągu kilku dni, pewnie się przypomni.

Photo credits: [https://flic.kr/p/am1eKM](https://flic.kr/p/am1eKM)