---
title: Regularne ćwiczenie pamięci z aplikacją Elevate
tags:
  - android
  - ios
  - trening
  - umysł
url: 154.html
id: 154
categories:
  - Technologia
date: 2014-09-21 19:10:42
---

Na pewno nie raz słyszałeś o tym, że umysł podobnie jak mięśnie wymaga regularnego treningu. I podobnie jak one, dla zachowania optymalnej sprawności wymaga regularnego ćwiczenia. Dziś chciałbym pokazać Ci bardzo fajną aplikację, która pomoże Ci zrobić pierwszy krok w kierunku regularnego ćwiczenia umysłu. Poznaj Elevate.

### Pierwsze spojrzenie na Elevate

Aplikację [Elevate](http://elevateapp.com/) poznałem dość przypadkowo i z zupełnie innym nastawieniem niż to zdefiniowane w tytule tego wpisu. Pewnego dnia mój kolega [Tomek](https://twitter.com/bielawka) polecił mi ją jako aplikację mobilną, która pomaga w regularnym przyswajaniu nowych angielskich słówek. A ponieważ był to czas, gdy potrzebowałem właśnie czegoś takiego - postanowiłem spróbować. Elevate udostępnia nam ponad 20 mini-gier, które zostały stworzone w celu rozwijania takich zdolności kognitywnych jak skupienie, poprawny dobór słów, zapamiętywanie, szybkie rozumowanie czy przeliczanie. Aplikacja dostępna jest tylko w wersji angielskiej, dlatego z powodzeniem może zostać wykorzystana jako dodatkowe narzędzie do nauki angielskiego. Niby nic nowego, w sklepie Google Play lub AppStore pewnie znajdziemy kilka podobnych aplikacji. Dlaczego więc warto zainteresować się Elevatem?

### 1\. Indywidualny plan treningowy

Aplikacja pozwala nam zdefiniować cele (umiejętności, które chcemy rozwijać) oraz skalę trudności treningu. Na tej podstawie w darmowej wersji aplikacji **otrzymujemy codziennie** zestaw 3 gier do ukończenia. Pewnie niektórzy uznają to za minus (mogę pograć w 3 mini-gry / dzień), ale trudno nie zauważyć w tym jednej fantastycznej moim zdaniem zalety - codziennie otrzymujemy nowy zestawem ćwiczeń, którego wykonanie nie zabiera więcej niż 10-15 minut, bądź co bądź, zabawy.

### 2\. Elementy gamification

Już po pierwszym kontakcie z aplikacją widzimy, że twórcy postawili na sprawdzone elementy [gamification](https://www.coursera.org/course/gamification). Mamy zatem możliwość śledzenia naszych postępów w  pięciu podstawowych kategoriach, po każdej zakończonej mini-grze widzimy jak rozwinęliśmy daną umiejętność oraz ile punktów brakuje nam do osiągnięcia kolejnego poziomu. Jeszcze do niedawna w wersji darmowej mogliśmy zobaczyć jak nasze wyniki prezentują się na tle pozostałych użytkowników aplikacji, ale niestety ta funkcjonalność została przeniesiona do wersji premium. Szkoda. Kolejnym elementem zachęcającym do regularnego treningu jest śledzenie tzw. "current streak" - licznik ten zwiększa się z każdym dniem treningu, dopóki nie zrobimy co najmniej jednodniowej przerwy. Wtedy niestety spada do zera. Czy tego rodzaju czynnik motywacyjny działa? Zdecydowanie - sam często łapałem się na tym, że zapomniałem w ciągu dnia znaleźć czas na krótką sesję treningową i aby nie stracić aktualnego wyniku czym prędzej nadrabiałem zaległości.

### 3\. 100% zabawy

Niesamowite w tej aplikacji jest również to, że wszystkie mini-gry, które otrzymujemy są po prostu fajne. Niektóre pewnie przypadną Ci bardziej do gustu, inne mniej, ale generalnie nie powinieneś żałować czasu poświęconego każdej z nich. Czego chcieć więcej gdy możemy połączyć przyjemne (zabawa) z pożytecznym (trening umysłu)?

### Podsumowanie

Elevate jest bardzo ciekawą i pożyteczną aplikacją mobilną, dobrze pasującą do dzisiejszego szybkiego trybu życia. Jeśli znalazłbyś 20 minut w ciągu dnia (np. podczas jazdy komunikacją miejską) na trening swojego najważniejszego "mięśnia" to zainstaluj i sprawdź, czy Elevate spełnia Twoje oczekiwania. A może znasz jeszcze jakieś aplikacje, które łączą zabawę z treningiem umysłu? Podziel się z nami, chętnie zainstalujemy i przekonamy się na własnej skórze o ich zaletach :) Elevate znajdziesz w: [Google Play](https://play.google.com/store/apps/details?id=com.wonder) oraz [AppStore](https://itunes.apple.com/us/app/elevate-brain-training/id875063456?ls=1&mt=8)